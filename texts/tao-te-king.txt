Le Tao te king de Laozi.


Capitulo 1.

Le Tao le qual on pote discuter
non es le Tao eternal.
Le nomine le qual on pote nominar
non es le nomine eternal.

Le innominabile es le real eternalmente.
Le nominar es le origine
de tote cosas particular.

Liberate del desiro, on realisa le mysterio.
Attrappate in le desiro, on vide solmente le manifestationes.

Totevia le mysterio e le manifestationes
nasce del mesme fonte.
Iste fonte se appella obscuritate.

Obscuritate intra obscuritate.
Le porta a tote intelligentia.


Capitulo 2.

Quando le gente vide alicun cosas como belle,
altere cosas deveni fede.
Quando le gente vide alicun cosas como bon,
altere cosas deveni mal.

Esser e non-esser crea le un le altere.
Difficile e facile sustene le un le altere.
Longe e curte defini le un le altere.
Alte e basse conta super le un le altere.
Ante e post seque le un le altere.

Dunque le Maestro
age sin faciente alique
e insenia sin dicente alique.
Le cosas nasce e ille lassa que illos veni;
le cosas dispare e ille lassa que illos vade.
Ille ha ma non possede,
age ma non expecta.
Quando su travalio es finite, ille lo oblida.
Illo es le ration que illo dura pro sempre.


Capitulo 3.

Si on troppo estima grande homines,
le gente deveni impotente.
Si on troppo valuta possessiones,
le gente comencia a furar.

Le Maestro duce
per vacuar le mentes del gente
e plenar lor cordes,
per debilitar lor ambition
e indurar lor resolution.
Ille adjuta que le gente perde toto
que illes sape, toto que illes desira,
e crea confusion
in ille qui pensa que ille sape.

Practica non-facer,
e toto se ponera in ordine.


Capitulo 4.

Le Tao es como un puteo:
usate ma nunquam exhaurite.
Illo es como le vacuo eternal:
plenate con possibilitates infinite.

Illo es celate ma sempre presente.
Io non sape qui lo parturiva.
Illo es plus vetule que deo.


Capitulo 5.

Le Tao non selige flancos;
illo parturi a ambe bon e mal.
Le Maestro non selige flancos;
ille accollige ben e le sanctos e le peccatores.

Le Tao es como un mugimento:
illo es vacue totevia infinitemente capabile.
Le plus on lo usa, le plus illo produce;
le plus on dice de illo, le minus on comprende.
Tene al centro.


Capitulo 6.

Le Tao se appella le Magne Matre
vacue totevia inexhaustibile,
illo parturi le mundos infinite.

Illo es sempre presente intra uno.
On pote usar lo comocunque on vole.


Capitulo 7.

Le Tao es infinite, eternal.
Proque es illo eternal?
Illo ha nunquam nascite;
dunque illo pote nunquam morir.
Proque es illo infinite?
Illo ha nulle desiro pro se mesme;
dunque illo es presente pro tote esseres.

Le Maestro resta post;
illo es le ration que ille es avante.
Ille es distaccate de tote cosas;
illo es le ration que ille es unite con illos.
Proque ille ha liberate se mesme,
ille es perfectemente completate.


Capitulo 8.

Le supreme bon es como aqua,
le qual nutri tote cosas sin essayar.
Illo es contente con le locos basse le quales le gente disdigna.
Dunque illo es como le Tao.

In le habitation, habita presso le terra.
In le pensar, tene le simple.
In le conflicto, sia juste e generose.
In le governar, non essaya diriger.
In le travalio, face lo que te place.
In le vita familial, sia presente completemente.

Quando on es contente a esser simplemente se mesme
e ni compara ni compete,
tote le mundo le respectara.


Capitulo 9.

Plena tu bassino al orlo
e illo se effundera.
Continua affilar tu cultello
e illo obtundera.
Chassa le moneta e securitate
e tu corde nunquam disserrara.
Da attention al approbation del gente
e tu sera lor prisionero.

Face tu travalio, pois regressa.
Le solmente semita al serenitate.


Capitulo 10.

Pote on persuader su mente de su divagar
e tener al unitate original?
Pote on lassar su corpore devenir
flexibile como le del neonato?
Pote on mundar su vision interior
usque on vide nihil ma le lumine?
Pote on amar le gente e ducer les
sin imponer su voler?
Pote on arrangiar le affaires le plus essential
per lassar que le eventos ha lor curso?
Pote on regressar de su mente proprie
e dunque comprender tote cosas?

Le parturir e le nutrir,
haber sin posseder,
ager con nulle expectationes,
ducer e non essayar diriger:
isto es le virtute supreme.


Capitulo 11.

Nos junge le radios insimul in un rota,
ma il es le cavo central
que face mover le carro.

Nos forma le argilla a in un potto,
ma il es le vacuitate intra
que tene quecunque nos vole.

Nos martella le ligno pro un casa,
ma il es le spatio interior
que lo face habitabile.

Nos travalia con esser,
ma non-esser es lo que nos usa.


Capitulo 12.

Colores ceca le oculo.
Sonos assurda le aure.

Sapores amorti le gusto.
Pensatas debilita le mente.
Desiros desicca le corde.

Le Maestro observa le mundo
ma se fide a su vision interior.
Ille lassa que le cosas veni e va.
Su corde es aperte como le celo.


Capitulo 13.

Le successo es tanto periculose como le fallimento.
Le sperantia es tanto cave como le timor.

Que significa il que le successo es tanto
periculose como le fallimento?
Si on ascende le scala o lo descende,
su position es instabile.
Quando on sta con su duo pedes super le terra,
sempre on mantenera le balancia.

Que significa il que le sperantia es tanto cave
como le timor?
Le sperantia e le timor, le duo, es phantasmas
que nasce del pensar del ego.
Quando nos non vide le ego como le essentia,
que ha nos pro timer?
Vide le mundo como te mesme.
Tene fide in le via cosas es.
Ama le mundo como te mesme;
pois tu pote amar tote cosas.


Capitulo 14.

Reguarda, e tu non pote vider lo.
Ascolta, e tu non pote audir lo.
Essaya a attinger lo, e tu non pote caper lo.

In alto, illo non es brillante.
In basso, illo non es obscur.
Sin sutura, innominabile,
illo retorna al dominio de nihil.
Forma lo que include tote formas,
imagine sin un imagine,
subtil, ultra tote conception.

Approcha lo e il ha nulle initio;
seque lo e il ha nulle fin.
On non pote saper lo, ma on pote esser lo,
in reposo in su proprie vita.
Solmente realisa de ubi tu veni:
isto es le essentia del sagessa.


Capitulo 15.

Le Maestros ancian era profunde e subtil.
Lor sagessa era impenetrabile.
Il ha nulle via pro describer lo;
toto que nos pote describer es lor apparentia.

Illes era attentive
como alicuno transversante un rivo gelate.
Alerte como un guerrero in terreno inimic.
Cortese como un invitato.
Fluide como glacie disgelante.
Formabile como un bloco de ligno.
Receptive como un valle.
Clar como un vitro del aqua.

Ha tu le patientia pro attender
usque tu fango subside e le aqua es clar?
Pote tu restar immobile
usque le action correcte surge per se mesme?
Le Maestro non cerca satisfaction.
Non-cercar, non-expectar,
ille es presente, e pote accolliger ben tote cosas.


Capitulo 16.

Vacua tu mente de tote pensatas.
Lassa que tu corde sape le pace.
Reguarda le tumulto del esseres,
ma contempla lor retorno.

Cata esser separate in le universo
retorna al fonte commun.
Le retornar al fonte es serenitate.

Si on non realisa le fonte,
on face le passos false in confusion e in tristessa.
Quando on realisa de ubi on veni,
on naturalmente deveni tolerante,
disinteressate, amusate,
benevole como un granmatre,
digne como un rege.
Immergite in le admiration del Tao,
on pote tractar se de quecunque le vita se duce,
e quando le morte veni, on es preste.


Capitulo 17.

Quando le Maestro governa, le gente
es a pena conscie que ille existe.
Le optime sequente es un leader qui le gente ama.
Le sequente, un del qual illes ha timor.
Le pejor es un qui illes contemne.

Si on non se fide al gente,
on causa que illes es sin confidentia.

Le Maestro non parla, ille age.
Quando su travalio es finite,
le gente dice, "Stupende:
nos lo faceva, completemente sol!"


Capitulo 18.

Quando on oblida le grande Tao,
bonitate e pietate appare.
Quando le intelligentia del corpore declina,
le habilitate e le scientia veni foras.
Quando il ha nulle pace in le familia,
pietate filial comencia.
Quando le pais cade a in chaos,
patriotismo nasce.


Capitulo 19.

Jecta foras le sanctitate e le sagessa,
e le gente sera cento vices plus felice.
Jecta foras le moralitate e le justitia,
e le gente facera le cosa correcte.
Jecta foras le industria e le profito,
e il ha nulle fures.

Si iste tres non es bastante,
solmente resta al centro del circulo
e lassa que tote cosas prende lor curso.


Capitulo 20.

Cessa pensar, e fini tu problemas.
Que differentia inter si e no?
Que differentia inter successo e fallimento?
Debe on tener al qual alteres tene,
evitar le qual alteres evita?
Como ridiculose!

Altere gente es agitate,
como si illes era a un parada.
Solmente io non me inquieta,
solmente io es sin expression,
como un infante ante que ille pote surrider.

Altere gente ha lo que illes require;
solmente io possede nihil.
Solmente io vaga,
como alicuno sin un casa.
Io es como un idiota, mi mente es troppo vacue.

Altere gente es brillante:
Solmente io es obscur.
Altere gente es astute;
solmente io es enoiose.
Altere gente ha un intention:
Solmente io non sape.
Io flotta como un unda super le oceano,
io suffla tanto sin proposito como le vento.

Io es differente del gente ordinari.
Io bibe del pectores del Magne Matre.


Capitulo 21.

Le Maestro tene su mente
sempre unite con le Tao;
illo es lo que da su radiantia.

Le Tao es incomprensibile.
Como pote su mente esser unite con illo?
Proque ille non adhere a ideales.

Le Tao es obscur e impenetrabile.
Como pote illo facer lo radiante?
Proque illo lo lassa.

Depost que le Tao ha existite ante
le tempore e le spatio,
illo es ultra "es" e "non es".
Como sape io que isto es ver?
Io reguarda intra me mesme e vide.


Capitulo 22.

Si tu vole devenir integre
lassa que tu es partial.
Si tu vole devenir recte,
lassa que tu es torte.
Si tu vole devenir plen,
lassa que tu es vacue.
Si tu vole esser renascite,
lassa que tu mori.
Si tu vole reciper toto,
relinque toto.

Le Maestro, per resider in le Tao,
da un exemplo pro tote esseres.
Proque ille non expone se mesme,
le gente pote vider su lumine.
Proque ille ha nihil pro provar,
le gente pote tener se a su parolas.
Proque ille non sape qui ille es,
le gente recognosce se mesme in ille.
Proque ille ha nulle scopo in mente,
toto lo que ille face succede.

Quando le Maestros ancian diceva,
"Si tu vole reciper toto,
relinque toto,"
illes non usava phrases vacue.
Solmente quando le Tao vive per uno,
pote on esser vermente se mesme.


Capitulo 23.

Exprime te mesme completemente, pois tace.
Sia como le fortias del natura:
quando il suffla, il ha solmente vento;
quando il pluve, il ha solmente pluvia;
quando le nubes passa, le sol brilla.

Si on aperi se mesme al Tao,
on es unite con le Tao
e on pote incarnar lo completemente.
Si on aperi se mesme al intuition,
on es unite con le intuition
e on pote usar lo completemente.
Si on aperi se mesme al perdita,
on es unite con le perdita
e on pote acceptar lo completemente.

Aperi te mesme al Tao,
pois te fide a tu responsas natural;
e omne se ponera in ordine.


Capitulo 24.

Ille qui sta sur le puncta del pedes
non sta firmemente.
Ille qui se hasta avante
non vade longe.
Ille qui tenta brillar
obscura su proprie lumine.
Ille qui defini se mesme
non pote saper vermente qui ille es.
Ille qui ha autoritate super alteres
non pote autorisar se mesme.
Ille qui adhere a su travalio
creara nihil que indura.

Si tu vole accordar te con le Tao,
solmente face tu posto, pois lassa que illo vade.


Capitulo 25.

Il habeva qualcosa sin forma e perfecte
ante que le universo nasceva.
Illo es seren. Vacue.
Solitari. Immutabile.
Infinite. Eternalmente presente.
Illo es le matre del universo.
Pro manco de un nomine plus bon,
io se appella le Tao.

Illo flue per tote cosas,
intra e extra, e retorna
al origine de tote cosas.

Le Tao es grande.
Le universo es grande.
Terra es grande.
Homine es grande.
Istos es le quatro potentias grande.

Homine seque le terra.
Terra seque le universo.
Le universo seque le Tao.
Le Tao seque solmente se mesme.


Capitulo 26.

Le pesante es le radice del legier.
Le immobile es le fonte de tote movimento.

Dunque le Maestro viagia tote le die
sin partiente le casa.
Comocunque splendide es le vistas,
ille resta serenmente in se mesme.

Proque debe le domino del pais
papilionar como un idiota?
Si on lassa que on es sufflate ci e la,
on perde contacto con su radice.
Si on lassa que le agitation se move,
on perde contacto con qui on es.


Capitulo 27.

Un bon viagiator ha nulle scopos fixate
e non es absorbite con arrivar.
Un bon artista lassa su intuition
le ducer ubicunque illo vole.
Un bon scientista ha liberate se mesme de conceptos
e mantene su mente aperi a lo que es.

Dunque le Maestro es disponibile a tote gente
e non rejecta alicuno.
Ille es preste a usar tote situationes
e non guastar alique.
Isto se appella incarnar le lumine.

Que es un bon homine ma le inseniante
de un mal homine?
Que es un mal homine ma le carga
de un bon homine?
Si on non comprende isto, on devenira perdite,
sin reguardo a su grado del intelligentia.
Illo es le grande secreto.


Capitulo 28.

Sape le masculo,
totevia tene te al feminina:
recipe le mundo in tu bracios.
Si on recipe le mundo,
le Tao nunquam le quitara
e on sera como un parve infante.

Sape le blanco,
totevia tene te al nigre:
sia un exemplo pro le mundo.
Si on es un exemplo pro le mundo,
le Tao sera forte intra uno
e il habera nihil que on non pote facer.

Sape le personal,
totevia tene te al impersonal:
accepta le mundo como illo es.
Si on accepta le mundo,
le Tao sera luminose intra uno
e on retornara a su essentia primal.

Le mundo es formate del vacuo,
como le utensiles de un bloco de ligno.
Le Maestro sape le utensiles,
totevia se tene al bloco:
dunque ille pote usar tote cosas.


Capitulo 29.

Vole tu meliorar le mundo?
Io non pensa que illo pote occurrer.

Le mundo es sacre.
On non pote meliorar lo.
Si on se ingere con illo, on lo ruinara.
Si on se tracta de illo como un objecto, on lo perdera.

Il ha un tempore pro esser avante,
un tempore pro esser detra;
un tempore pro esser in motion,
un tempore pro esser in reposo;
un tempore pro esser vigorose,
un tempore pro esser fatigate;
un tempore pro esser secur,
un tempore pro esser in periculo.

Le Maestro vide cosas como illos es,
sin tentar diriger los.
Ille lassa que illos vade lor via proprie,
e reside al centro del circulo.


Capitulo 30.

Quicunque conta super le Tao in governar le homines
non essaya fortiar resultatos
o vincer inimicos per fortia de armas.
Pro cata fortia il ha un contrafortia.
Violentia, etiam de bon intention,
sempre resalta super se mesme.

Le Maestro face su posto
e pois cessa.
Ille comprende que le universo
es pro sempre sin controlo,
e que le tentar a dominar eventos
va contra le currente del Tao.
A causa de su credentia in se mesme,
ille non essaya convincer alteres.
A causa de su contentamento con se mesme,
ille non cerca approbation del alteres.
A causa de su acceptation de se mesme,
le integre mundo le accepta.


Capitulo 31.

Armas es le utensiles de violentia;
tote homines decente los detesta.

Armas es le utensiles de timor;
un homine decente los evitara
excepte in le necessitate le plus grave
e, si compellite, los usara
solmente con le maxime freno.
Pace es su valor le plus elevate.
Si on ha fracassate le pace,
como pote ille esser contente?
Su inimicos non es demones,
ma esseres human como se mesme.
Ille non vole pro illes damno personal.
Ni jubila ille in le victoria.
Como pote ille jubilar in le victoria
e se delecta in le massacro del homines?

Ille entra un battalia gravemente,
con tristessa e con grande compassion,
como si ille assiste a funerales.


Capitulo 32.

On non pote apperciper le Tao.
Plus parve que un electron,
illo contine universos innumerabile.

Si potente homines e feminas
poterea remaner centrate in le Tao,
tote cosas serea in harmonia.
Le mundo devenirea un paradiso.
Tote gente serea a pace,
e le derecto se scriberea in lor cordes.

Quando tu ha nomines e formas,
sape que illos es provisional.

Quando tu ha institutiones,
sape ubi lor functiones debe finir.
Sapiente quando a cessar,
tu pote evitar ulle periculo.

Tote cosas fini in le Tao
como fluvios flue a in le mar.


Capitulo 33.

Le saper de alteres es intelligentia;
le saper de se mesme es ver sagessa.
Le maestrar de alteres es fortia;
le maestrar de se mesme es ver poter.

Si on realisa que on ha bastante,
on es vermente ric.
Si on resta in le centro
e imbracia le morte con su corde integre,
on durara pro sempre.


Capitulo 34.

Le grande Tao flue ubique.
Tote cosas nasce de illo,
totevia illo non los crea.
Illo se curre abundantemente a in su travalio,
totevia illo face nulle pretension.
Illo nutri mundos infinite,
totevia illo non los tene firme.
Proque illo se fusiona con tote cosas
e se cela in lor cordes,
on pote appellar lo humile.
Proque tote cosas evanesce a in illo
e illo sol dura,
on pote appellar lo grande.
Illo non es conscie de su grandor;
dunque illo es vermente grande.


Capitulo 35.

Ille qui es centrate in le Tao
pote vader ubi ille vole, sin periculo.
Ille appercipe le harmonia universal,
etiam in medio de grande dolor,
proque ille ha trovate pace in su corde.

Le musica o le odor de bon cocina
pote causar que gente cessa e se diverte.
Ma parolas que puncta al Tao
pare monotone e sin gusto.
Quando on lo cerca, il ha nihil pro vider.
Quando on ascolta pro illo, il ha nihil pro audir.
Quando on lo usa, illo es inexhauribile.


Capitulo 36.

Si on vole contraher qualcosa,
primo on debe lassar que illo se expande.
Si on vole eliminar qualcosa,
on debe lassar que illo floresce.
Si on vole prender qualcosa,
primo on debe lassar que on lo da.
Isto se appella le perception subtil
del via cosas es.

Le molle supera le dur.
Le lente supera le rapide.
Que tu labores remane un mysterio.
Solmente monstra al gente le resultatos.


Capitulo 37.

Le Tao nunquam face alique,
totevia per illo tote cosas es finite.

Si potente homines e feminas
poterea centrar les mesme in illo,
le mundo integre se transformarea
per se, in su rhythmos natural.
Le gente serea contente
con lor vitas simple, quotidian,
in harmonia, e libere del desiro.

Quando il ha nulle desiro,
tote cosas es a pace.


Capitulo 38.

Le Maestro non essaya esser potente;
dunque ille es vermente potente.
Le homine ordinari se continua attinger pro fortia:
dunque ille nunquam ha bastante.

Le Maestro face nihil,
totevia ille lassa nihil incomplete.
Le homine ordinari es sempre faciente cosas,
totevia multe plus remane incomplete.

Le homine amabile face qualcosa,
totevia qualcosa remane incomplete.
Le homine juste face qualcosa,
e lassa multe cosas pro finir.
Le homine moral face qualcosa,
e quando necuno responde
ille inrola su manica e usa le fortia.

Quando le Tao es perdite, il ha bonitate.
Quando bonitate es perdite, il ha moralitate.
Quando moralitate es perdite, il ha ritual.
Ritual es le scalia de ver fide,
le initio de chaos.

Proque le Maestro concerne se mesme
con le profundos e non le superfacie,
con le fructo e non le flor.
Ille ha nulle proprie voler.
Ille habita le realitate,
e lassa que tote illusiones vade foras.


Capitulo 39.

In harmonia con le Tao,
le celo es clar e spatiose,
le terra es solide e plen,
tote creaturas floresce insimul,
contente con le via illos es,
repetente los mesme sin fin,
renovate sin fin.

Quando homine se interfere con le Tao,
le celo deveni immunde,
le terra deveni exhaurite,
le equilibrio se disintegra,
creaturas deveni extincte.

Le Maestro vide le partes con compassion,
proque ille comprende le integre.
Su costume constante es humilitate.
Ille non reluce como un joiel
ma lassa que le Tao le forma,
tanto irregular e commun como un petra.


Capitulo 40.

Le retornar es le movimento del Tao.
Le render es le via del Tao.

Tote cosas nasce de esser.
Esser nasce de non-esser.


Capitulo 41.

Quando un homine superior audi del Tao,
ille immediatemente comencia a incarnar lo.
Quando un homine medie audi del Tao,
ille quasi lo crede, quasi lo dubita.
Quando un homine imprudente audi del Tao,
ille ride in alte voce.
Si ille non ride,
il non sera le Tao.

Dunque il se dice que
le via a in le lumine pare obscur,
le via avantiate pare a retornar,
le via directe pare longe,
ver fortia pare debile,
ver puritate pare oxydate,
ver resolution pare cambiabile,
ver claritate pare obscur,
le plus grande arte pare ingenue,
le plus grande amor pare indifferente,
le plus grande sagessa pare infantil.

Le Tao es nunquam esser trovate.
Totevia illo nutri e comple tote cosas.


Capitulo 42.

Un parturi a duo.
Duo parturi a tres.
Tres parturi a tote cosas.

Omne cosas ha lor fundos al feminina
e sta affrontante le masculo.
Quando masculo e feminina se combina,
tote cosas compli harmonia.

Homines ordinari odia solitude.
Ma le Maestro face uso de illo,
imbraciante su solitude, comprendente
que ille es un con le universo integre.


Capitulo 43.

Le cosa le plus moderate in le mundo
supera le cosa le plus dur in le mundo.
Lo que ha nulle substantia
entra ubi il ha nulle spatio.
Isto monstra le valor de non-action.

Inseniar sin parolas,
exequer sin actiones:
illo es le via del Maestro.


Capitulo 44.

Fama o integritate: qual es plus importante?
Moneta o felicitate: qual es plus preciose?
Successo o fallimento: qual es plus destructive?
Si on reguarda a alteres pro satisfaction,
on sera nunquam vermente satisfacite.
Si le felicitate de uno depende super moneta,
on sera nunquam felice con se mesme.

Sia contente con illo que tu ha;
jubila in le via cosas es.
Quando on realisa il ha nihil carente,
le integre mundo pertine a uno.


Capitulo 45.

Ver perfection pare imperfecte,
totevia illo es perfectemente se mesme.
Ver plenitude pare vacue,
totevia illo es completemente presente.

Ver rectitude pare torte.
Ver sagessa pare imprudente.
Ver arte pare sin arte.

Le Maestro lassa que cosas occurre.
Ille forma eventos como illos veni.
Ille se remove del via
e lassa que le Tao parla pro se mesme.


Capitulo 46.

Quando un pais es in harmonia con le Tao,
le fabricas construe camiones e tractores.
Quando un pais va contra le Tao,
reservas de capites explosive cresce al exterior del citates.

Il ha nulle illusion plus grande que timor,
nulle injuria plus grande que preparar a defender se mesme,
nulle infortuna plus grande que haber un inimico.

Quicunque pote vider per tote timor
sera sempre secur.


Capitulo 47.

Sin aperir su porta,
on pote aperir su corde al mundo.
Sin reguardar su fenestra,
on pote vider le essentia del Tao.

Le plus on sape,
le minus on comprende.
Le Maestro arriva sin partir,
vide le lumine sin reguardar,
compli sin facer un cosa.


Capitulo 48.

In le continuation del scientia,
cata die qualcosa se adde.
In le exercitio del Tao,
cata die qualcosa se lassa cader.
Minus e minus ha on besonio de fortiar cosas,
usque finalmente on arriva a non-action.
Quando nihil es finite,
nihil remane incomplete.

On pote ganiar ver maestria
per lassar que cosas va lor proprie via.
On non pote ganiar lo per ingerer se.


Capitulo 49.

Le Maestro ha nulle mente de su proprie.
Ille travalia con le mente del gente.

Ille es bon al gente qui es bon.
Anque ille es bon al gente qui non es bon.
Isto es ver bonitate.

Ille ha fide in le gente qui es responsabile.
Anque ille ha fide in le gente qui non es responsabile.
Isto es ver fide.

Le mente del Maestro es como spatio.
Gente non le comprende.
Illes reguarda a ille e attende.
Ille les tracta como su proprie infantes.


Capitulo 50.

Le Maestro se rende mesme
a quecunque le momentos apporta.
Ille sape que ille morira,
e ille ha nihil restante al qual tener,
nulle illusiones in su mente,
nulle resistentia in su corpore.
Ille non pensa de su actiones;
illes flue del corde de su esser.
Ille retene nihil del vita;
dunque ille es preste pro le morte,
como un homine es preste pro le somno
post un bon die de labor.


Capitulo 51.

Cata esser in le universo
es un expression del Tao.
Illo proveni a in existentia,
inconsciente, perfecte, libere,
assume un corpore physic,
lassa que le circumstantias se compli.
Illo es proque cata esser
spontaneemente honora le Tao.

Le Tao parturi a tote esseres,
los nutri, los mantene,
los custodia, los conforta, los protege,
los reprende a se mesme,
crear sin posseder,
ager sin expectar,
guidar sin ingerer.
Illo es proque le amor del Tao
es in le natura mesme de cosas.


Capitulo 52.

In le initio era le Tao.
Omne cosas flue de illo;
tote cosas retorna a illo.

Pro trovar le origine,
retracia le manifestationes.
Quando on recognosce le infantes
e trova le matre,
on sera libere de tristessa.

Si on claude su mente in judicamentos
e traffica con desiros,
su corde se disturbara.
Si on lassa que su mente judica
e non que le sensos se duce,
su corde trovara le pace.

Vider a in obscuritate es claritate.
Saper submitter se es resistentia.
Usa tu proprie lumine
e retorna al fonte del lumine.
Isto se appella le practicar del eternitate.


Capitulo 53.

Le grande via es facile,
totevia gente prefere le vias lateral.
Guarda te quando cosas es disequilibrate.
Resta centrate intra le Tao.

Quando speculatores ric prospera
durante que fermeros perde lor terreno;
quando officiales governamental dispende moneta pro
armas in loco de remedios;
quando le del classe alte es prodige e irresponsabile
durante que le povre ha nulle fonte de adjuta
tote isto es furto e chaos.
Illo non es in accordo con le Tao.


Capitulo 54.

Quicunque se planta in le Tao
non sera displantate.
Quicunque imbracia le Tao
non cadera.
On honorara su nomine
de generation a generation.
Que le Tao es presente in tu vita
e tu devenira genuin.
Que illo es presente in tu familia
e tu familia florescera.
Que illo es presente in tu pais
e tu pais sera un exemplo
a tote paises in le mundo.
Que illo es presente in le universo
e le universo cantara.

Como sape io que isto es ver?
Per reguardar intra me mesme.


Capitulo 55.

Ille qui es in harmonia con le Tao
es como un neonato.
Su ossos es molle, su musculos es debile,
ma su prisa es potente.
Ille non sape del union
del masculo el feminina,
totevia su penis pote star erecte,
assi intense es su vital fortia.
Ille pote critar fortissime tote le die,
totevia ille nunquam deveni rauc,
assi comple es su harmonia.

Le fortia del Maestro es como isto.
Ille lassa que tote cosas veni e va
sin effortio, sin desiro.
Ille nunquam expecta resultatos;
dunque ille es nunquam disappunctate.
Ille es nunquam disappunctate;
dunque su spirito nunquam invetera.


Capitulo 56.

Ille qui sape non parla.
Ille qui parla non sape.

Claude tu bucca,
obstrue tu sensos,
obtunde tu acutessa,
disnoda tu nodos,
amolli tu reguardo,
subside tu pulvere.
Isto es le identitate primal.

Sia como le Tao.
On non pote approchar lo o retirar lo,
beneficiar lo o nocer a illo,
honorar lo o disgratiar lo.
Illo se rende continuemente.
Illo es proque illo indura.


Capitulo 57.

Si on vole esser un grande leader,
on debe apprender a sequer le Tao.
Cessa tentar a controlar.
Lassa que vade le planos e conceptos fixe,
e le mundo governara se mesme.

Le plus prohibitiones on ha,
le minus virtuose sera le gente.
Le plus armas on ha,
le minus secur sera le gente.
Le plus subsidios on ha,
le minus independente sera le gente.

Dunque le Maestro dice:
io relinque direction del lege,
e le gente deveni honeste.
Io relinque direction del economia politic,
e le gente deveni prospere.
Io relinque direction del religion,
e le gente deveni seren.
Io relinque direction del tote desiro pro le bon communal,
e le bon deveni tanto commun como herbas.


Capitulo 58.

Si un pais se governa con tolerantia,
le gente es confortabile e honeste.
Si un pais se governa con repression,
le gente es depresse e astute.

Quando le voler-a-fortia es incargate,
le plus alte le ideales, le plus basse le resultatos.
Essaya a facer que le gente es felice,
e tu pone le fundamentos de miseria.
Essaya a facer que le gente es moral,
e tu pone le fundamentos de vitio.

Dunque le Maestro es contente
a servir como un exemplo
e non a imponer su voler.
Ille es punctate, ma non penetrante,
franc, ma flexibile.
Radiante, ma dulce al oculos.


Capitulo 59.

Pro ben governar un pais
il ha nihil melio que moderation.

Le marca de un homine moderate
es le libertate de su proprie ideales.
Tolerante como le celo,
omne-penetrante como lumine solar,
firme como un monte,
flexibile como un arbore in le vento,
ille ha nulle destination in vista
e face uso de alique
le qual le vita per fortuna le apporta.

Nihil es impossibile pro ille.
Proque ille ha relinque,
ille pote custodiar le ben-esser del populo
como un matre custodia su infante.


Capitulo 60.

Le governar de un pais grande
es como le frir de un piscetto.
On lo avaria con troppo pulsar.

Centra tu pais in le Tao
e mal habera nulle fortia.
Non proque illo non es la,
ma proque tu potera remover te de su via.

Da a mal nihil a opponer
e illo disparera per se mesme.


Capitulo 61.

Quando un pais obtene fortia grande,
illo deveni como le mar:
tote rivos curre a in illo.
Le plus potente illo deveni,
le plus grande le besonio pro humilitate.
Humilitate significa haber fide in le Tao,
pro isto nunquam haber besonio de esser defensive.

Un nation grande es como un homine grande:
Quando ille face un error, ille lo comprende.
Habente comprendite lo, ille lo admitte.
Habente admittite lo, ille lo corrige.
Ille considera le qui indica su faltas
como su inseniante le plus benevolente.
Ille pensa de su inimico
como le umbra que ille se mesme projecta.

Si un nation se centra in le Tao,
si illo nutri su proprie gente
e non se ingere in le affaires de alteres,
illo sera un lumine a tote nationes in le mundo.


Capitulo 62.

Le Tao es le centro del universo,
le tresor del bon homine,
le refugio del mal homine.

On pote comprar le honores con parolas belle,
on pote ganiar le respecto con bon actos;
ma le Tao es ultra tote valor,
e necuno pote complir lo.
Le gente pote vider su lumine.

Dunque, quando on selige un nove leader,
non offere a adjutar le
con tu ricchessa o tu competentia.
In su loco offere
a inseniar le del Tao.

Proque le Maestros ancian estima le Tao?
Proque, essente un con le Tao,
quando on cerca, on trova;
e quando on face un error, on se pardona.
Illo es proque tote le mundo lo ama.


Capitulo 63.

Age sin facer;
travalia sin effortio.
Pensa del parve como large
e le poc como multe.
Confronta le difficile
durante que illo es ancora facile;
compli le labor grande
per un serie de parve actos.

Le Maestro nunquam essaya attinger le grande;
dunque ille compli grandor.
Quando ille incontra un difficultate,
ille stoppa e da se mesme a illo.
Ille non adhere a su proprie conforto;
dunque problemas es nulle problema pro ille.


Capitulo 64.

Que es radicate es facile a nutrir.
Que es recente es facile a corriger.
Que es fragile es facile a rumper.
Que es parve es facile a dispersar.

Evita enoio ante que illo surge.
Pone cosas in ordine ante que illos existe.
Le pino gigante
cresce ex un planton minuscule.
Le viage de mille millias
comencia con un passo.

Pulsante a in action, on falle.
Essayante a apprender cosas, on los perde.
Fortiante un projecto a completion,
on ruina lo que era quasi matur.

Dunque le action del Maestro es
le lassar que le cosas prende lor curso.
Ille remane tanto calme
al fin como al initio.
Ille ha nihil,
dunque il ha nihil pro perder.
Lo que ille desira es non-desiro;
lo que ille apprende es a disapprender.
Ille simplemente rememora gente
de que illes ha sempre essite.
Ille ama nihil ma le Tao.
Dunque ille pote amar tote cosas.


Capitulo 65.

Le Maestros ancian
non essayava educar le gente,
ma amabilemente les inseniava a non-saper.

Quando illes pensa que illes sape le responsas,
gente es difficile a guidar.
Quando illes sape que illes non sape,
gente pote trovar lor proprie via.

Si tu vole apprender a governar,
evita esser habile o ric.
Le patrono le plus simple es le le plus clar.
Contente con un vita ordinari,
on pote monstrar a tote gente le via
a lor proprie ver natura.


Capitulo 66.

Omne rivos flue al mar
proque illo es plus basse que illes es.
Humilitate lo da su fortia.
Si on vole governar le gente,
on debe placiar se mesme sub illes.
Si on vole ducer le gente,
on debe apprender a sequer les.

Le Maestro es super le gente,
e necuno senti opprimite.
Ille va in avante del gente,
e necuno senti manipulate.
Le integre mundo es grate a ille.
Proque ille comple con necuno,
necuno pote compler con ille.


Capitulo 67.

Alicunos dice que mi doctrina es nonsenso.
Alteres lo appella elevate ma impractic.
Ma a ille qui ha reguardate intra se mesme,
iste nonsenso face senso perfecte.
E a ille qui lo applica,
iste elevation ha radices que cresce profundemente.

Io ha solmente tres doctrinas:
simplicitate, patientia, compassion.
Iste tres es le tresores le plus grande de uno.
Simple in actiones e in pensamentos,
on retorna al fonte de esser.
Patiente con ambe amicos e inimicos,
on accorda con le via que cosas es.
Misericorde a se mesme,
on reconcilia tote esseres in le mundo.


Capitulo 68.

Le optime athleta
vole que su opponente es a su optime.
Le optime general
entra le mente de su inimico.
Le optime homine de affaires
servi le bon communal.
Le optime leader
seque le voler del gente.

Omne de illes incarna
le virtute de non-competition.
Il non es que illes non ama competer,
ma que illes lo face in le spirito de joco.
In isto illes es como infantes
e in harmonia con le Tao.


Capitulo 69.

Le generales diceva:
"In loco de facer le movimento prime
il es melior attender e vider.
In loco de avantiar un centimetro de longor
il es melior retirar se un metro."

Isto se appella
mover in avante sin avantiar,
repulsar sin usar del armas.
Il ha nulle infortuna plus grande
que le subestimar de un inimico.
Le subestimar de un inimico
significa le pensar que ille es mal.
Dunque on destrue su tres tresores
e deveni un inimico se mesme.

Quando duo grande fortias se oppone a un le altere,
le victoria vadera
al uno que sape submitter se.


Capitulo 70.

Mi doctrinas es facile a comprender
e facile a applicar.
Totevia le intellecto nunquam los apprendera,
e si on essaya practicar los, on fallera.

Mi doctrinas es plus vetule que le mundo.
Como pote on apprender lor signification?

Si tu vole saper me,
reguarda intra tu corde.


Capitulo 71.

Non-saper es ver scientia.
Presumer saper es un maladia.
Primo comprende que tu es malade;
pois tu pote approchar le sanitate.

Le Maestro es su proprie medico.
Ille se mesme ha curate de tote saper.
Dunque ille es vermente integre.


Capitulo 72.

Quando illes perde lor senso de pavor reverential,
gente torna a religion.
Quando illes non jam ha fide a se mesme,
illes comencia a depender super autoritate.

Dunque le Maestro se retira
a fin que le gente non sera confuse.
Ille insenia sin inseniar,
a fin que le gente habera nihil a apprender.


Capitulo 73.

Le Tao es sempre in reposo.
Illo supera sin compler,
responde sin parlar un parola,
arriva sin esser advocate,
compli sin un plano.

Su rete coperi le universo integre.
E ben que su malias es large,
illo non lassa que un cosa passa.


Capitulo 74.

Si on sape que tote cosas se cambia,
on non essayara tener a alique.
Si on non ha timor de morir,
il ha nihil que on non pote complir.

Essayar a controlar le futuro
es como essayar prender le loco del carpentero principal.
Quando on manea le utensiles del carpentero principal,
probabilemente on secara su mano.


Capitulo 75.

Quando taxas es troppo grande,
le gente habera fame.
Quando le governamento es troppo infortunate
le gente perde lor spirito.

Age pro le beneficio del gente.
Ha fide a illes; lassa les sol.


Capitulo 76.

Homines quando nascite es molle e flexibile;
quando morte, illes es rigide e dur.
Plantas quando nascite es tenere e flexibile;
quando morte, illes es fragile e sic.

Dunque quicunque es rigide e inflexibile
es un discipulo del morte.
Quicunque es molle e cedente
es un discipulo de vita.

Le dur e le rigide sera rupte.
Le molle e flexibile prevalera.


Capitulo 77.

Le modo que illo age in le mundo, le Tao
es como le curvar de un arco.
Le alto se curva a basso;
le basso se curva in alto.
Illo adjusta excesso e deficientia
a fin que il ha balancia perfecte.
Illo subtrahe de illo que es troppo
e da a illo que non es bastante.

Ille qui essaya controlar,
qui usa fortia a proteger su poter,
va contra le direction del Tao.
Illos subtrahe de ille qui non ha bastante
e da a ille qui ha multo troppo.

Le Maestro pote continuar dar
proque il ha nulle fin a su ricchessa.
Ille age sin expectation,
succede sin assumer credito,
e non pensa que ille es melior
que alicuno altere.


Capitulo 78.

Nihil in le mundo
es tanto molle e cedente como aqua.
Totevia pro dissolver le dur e inflexibile,
nihil pote superar lo.

Le molle supera le dur;
le dulce supera le rigide.
Tote le mundo sape que isto es ver,
ma poc pote applicar lo.

Dunque le Maestro remane
seren in medio de tristessa.
Le mal non pote entrar su corde.
Proque ille ha abandonate le adjutar,
ille es le adjuta le plus grande del gente.

Ver parolas pare esser paradoxe.


Capitulo 79.

Fallimento es un opportunitate.
Si on blasma alicuno altere,
il ha nulle fin al blasmo.

Dunque le Maestro
satisface su proprie obligationes
e corrige su proprie errores.
Ille face lo que ille debe facer
e demanda nihil de alteres.


Capitulo 80.

Si un pais se governa sagemente,
su habitantes sera contente.
Illes gaude del labor de su manos
e non guasta tempore inventante
machinas que allevia travalio.
Proque illes carmente ama su casas,
le viages non les interessa.
Il pote haber un poc de carros e barcas,
ma istos non va alicubi.
Il pote haber un arsenal de armas,
ma necuno jammais los usa.
Le gente gaude de su alimentos,
prende placia in esser con su familias,
passa le fines de septimanas travaliante in su jardines,
se delecta in le evenimentos del vicinitate.
E etiam ben que le pais proxime es assi proxime
que gente pote audir su gallos cantante e su canes latrante,
illes es contente a morir de vetulessa
sin jammais vader pro vider lo.


Capitulo 81.

Ver parolas non es eloquente;
eloquente parolas non es ver.
Homines sage non debe provar su puncto;
homines qui debe provar su puncto non es sage.

Le Maestro ha nulle possessiones.
Le plus que ille face pro alteres,
le plus felice ille es.
Le plus que ille da a alteres,
le plus opulente ille es.

Le Tao nutri per non fortiar.
Per non dominar, le Maestro duce.


